---
published: true
title: Ako si nájsť brigádu v Prahe za pár dní
excerpt: Nie sú v tom žiadne čary, stačí rozhodiť siete a makať
date: 2020-02-26T10:00:00+00:00
author: viliam
layout: post
img: praca.jpg
permalink: /brigada-v-prahe/
categories:
  - praca
---

![Viliam Brozman](/images/praca-b.jpg){:class="img-responsive"}

## Nezamestanosť v Prahe skoro neexistuje

V čase písania tohto článku, čo je 17. február 2020 - je nezamestnanosť v Prahe len 1,9 %! Je naozaj takmer nemožné si tu nenájsť prácu. Či už to bude práca, v ktorej sa môžeš aj realizovať a cítiť sa naplnený, to záleží na Tebe. Ja ešte takú stále hľadám.

[Zdroj nezamestnanosti:](https://www.mpsv.cz/mesicni)

## Treba internet využiť naplno

Ja pri hľadaní brigád používam hlavne Facebook, kde sa každý deň objaví niekoľko desiatok príspevkov. Aj keď väčšina z nich nie je relevantná, dá sa tam niečo normálne nájsť.

Na Facebooku je fajn rovno poslať životopis, napísať pár riadkov o sebe a priložiť telefónne číslo. Pretože zadávateľom práce musí chodiť bohovsky veľa správ. A už len tým, že oslovíš človeka priamo cez správu a dobre sa prezentuješ, tak získaš konkurenčnú výhodu. Pretože veľa ľudí tam len nechá koment typu: prosím ďalšie info... 

Prikladám odkazy na Facebook-ové skupiny, kde sa nedá nenájsť brigádka:


[https://www.facebook.com/groups/PrahaJobs/](https://www.facebook.com/groups/PrahaJobs/)

[https://www.facebook.com/groups/203900279809525/?ref=br_rs](https://www.facebook.com/groups/203900279809525/?ref=br_rs)

[https://www.facebook.com/groups/1522377881416207/](https://www.facebook.com/groups/1522377881416207/)

A potom je kopec ponúk aj na inzertných portáloch:

[https://www.fajn-brigady.cz/brigady/praha/](https://www.fajn-brigady.cz/brigady/praha/)

[https://www.nabrigadu.cz/brigady-praha](https://www.nabrigadu.cz/brigady-praha)

## Pýtať sa kamošov

Keď už v Prahe niekoho poznáš, tak je fajn sa opýtať či o niečom nevie. Nikdy nevieš odkiaľ motyka vystrelí. Mne sa takto podarilo nájsť prácu ako vyhadzovač v klube. Síce to nie je práca mojich snov, ale je to aspoň niečo. A áno, aj chudí ľudia môžu robiť vyhadzovačov. Ale ja som v podstate len šacoval ľudí a dohliadal na hladký chod. Na riešenie konfliktov tam boli iní :D

## Inzeráty v novinách

V metre som objavil metro. Myslím noviny. Kukám, kukám a tam pracovné ponuky. Tak som zobral mobil a volal som za radom. Nepodarilo sa mi nájsť nič, ale to preto, že som nebol dosť rýchly. Treba volať hneď ráno, ako vyjdú noviny. Lebo tie miesta sa rýchlo zaplnia.

## Pýtať sa ľudí na ulici

Videl som pána, ako umýval okná, tak som sa ho opýtal, či nehľadá niekoho. Bohužiaľ pracuje sám. Tiež som sa takto pýtal sťahováka, či mu s dačím netreba pomôcť. Tiež bez úspechu, ale treba skúšať. Lebo verím, že keby sa takto opýtam pár desiatok ľudí, tak sa mi niečo podarí splašiť. Ale popravde je to len taký doplnok, pretože človek veľa investuje, ale tá šanca niečo nájsť je dosť mizivá.

## Chodiť priamo do podnikov

Za dva dni som obehal presne 67 podnikov. Rozdelil som si to na dva dni a motiváciu som mal fakt silnú. Lebo už neviem koľký raz vo svojom živote som nemal kde spať. Ale o tom potom :D

Piatok som sa vybral na Václavák a išiel som do barov, kaviarní, reštík rad radom. A pýtal som sa - Dobrý den, hledáte někoho na brigádu? (Slovák a hovorí po česky? Čistý odrodilec!) - no a väčšinou to touto vetou aj končilo. Lebo mi povedali, že neni sezóna a mám prísť až v apríli. Ďalej sa im nepáčilo, že to chcem len na brigádu. A ešte k tomu s minimom skúseností a bez potravinárskeho preukazu, tiež bez zdravotky :D

V jednom podniku bolo ohlušujúce ticho. Dal som svoju klasickú rutinu - "dobrý den, hledáta někoho na brigádu?" - samozrejme, že nie. Tak som odišiel z podniku, ale potom mi napadlo - možno na to treba ísť inak, synak. Vrátil som sa a vravím - môžem vám pomôcť zháňať zákazníkov, postavím sa pred podnik a budem volať ľudí do podniku. Borec to hneď zamietol - vraj kto by to zaplatil? Zvláštne, že nemá zákazníkov, ja mu dávam riešenie na podnose a on to nechce. No nevadí, nemalo zmysel ho presviedčať. Pobral som sa teda o dum dál.

Keď sa mi minuli podniky na Václaváku, vybral som sa na Staromák (Staroměstské náměstí) a skúšal som šťastie tam. Dopadlo to rovnako. Nejsou lidi, neni sezóna, nehledáme nikoho.

Je to zvláštne, ale čím viac odmietnutí som dostal, tým som mal väčšiu chuť pokračovať.

Ale zamyslel som sa - keď je centrum tak závislé od turistov, tak zmením lokalitu. A išiel som na Vinohrady. Tie podniky dýchali úplne inou atmosférou. Zrazu som pocítil kľud. A dal som sa znovu do práce - obiehal som podniky rad-radom. A tu sa mi už darilo lepšie. Niektorí vedúci si na mňa zobrali kontakt, alebo som utŕžil vizitku a dobrý pocit na duši.

## Prečo nie farmárske trhy?

Už som na farmárskych trhoch predával a tá atmosféra je nezameniteľná. Farmársky trh je miesto, kde sa stretnú obchodníci, ktorí predávajú to, čomu sami veria a robia to od srdca - doslova ho ponúkajú vytrhnuté priamo na dlani. 

Jasné, ceny sú vyššie. Ale aj kvalita. A to neporovnateľne s "bežnými obchodmi"... Treba si to skúsiť na vlastnej koži. Lebo zážitky a pocity sú neprenosné. A hlavne dosť subjektívne.

No tak som teda išiel na starú známu tržnicu - na Jířák (náměstí Jiřího z Poděbrad) a zaradom som obiehal stánky. Išlo to oveľa lepšie, ako som si myslel. Získal som niekoľko kontaktov, čo je super. Ale hlavne tam bol jeden borec z Bosny, ktorý si ma chcel hneď vyskúšať. Vraví - vieš grilovať? Tak sa ukáž. A už som išiel :D 

Zajtra sa mám s ním stretnúť - tak som zvedavý, čo z toho. Lebo mám z neho parádny pocit. Možno zavážilo aj to, že som povedal pár slov po srbsky. Ale jednoducho ma práca s ľudmi baví. A keď predávam výborné jedlo, tak to ide samo.

## Kto chce, ten robí

Dúfam, že tu som sa už poučil. Že si nekladiem príliš veľké nároky a beriem každú prácu. Som v takej situácii, že buď sa do toho opriem celý, alebo zase zlyhám. Zlyham som už veľakrát. Ten pocit mi je dobre známy. Teraz to už chce okúsiť ako chutí úspech.

## Dá sa dohodnúť

Výplata na ruku? Není problém. Keď je zamestnávateľ zhovievavý a ľudský, tak pochopí situáciu. Ja teraz žijem tak, že si ubytko predlžujem väčšinou na pár nocí. Dakedy iba na jednu noc. Závisí ako sa mi darí. Ale vesmír je štedrý. Vždy sa mi dačo podarí nájsť v správnom čase.

## A víťazom sa stáva

Čo sa efektivity týka, tak je to určite priame oslovovanie potenciálnych zamestnávateľov. Ale podmienky sú tu dosť špecifické. Ak chce ale človek brigádu čo najskôr, tak je to bez debaty najrýchlejší spôsob, ako dačo splašiť. Ideál je mať aj vytlačený životopis a priamo ho nechávať v podnikoch (ale keďže som mal asi tak 1 korunu vo vrecku, tak som to musel riešiť bez tohto).

A potom to nejak nakombinovať s hľadaním inzerátov na nete. A hlavne - v Prahe sa nedá nenájsť práca.
